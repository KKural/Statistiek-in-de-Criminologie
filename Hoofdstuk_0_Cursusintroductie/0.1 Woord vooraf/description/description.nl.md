# **Woord vooraf**

Welkom bij **Deel II: oefeningen bij de Basiscursus Statistiek in de Criminologie**, volledig uitgewerkt als digitale leeromgeving in Dodona voor het academiejaar 2026–2027. De oefeningen ondersteunen je bij het begrijpen én toepassen van de basisprincipes van de univariate, bivariate en inferentiële statistiek.

De leerpaden in Dodona volgen stap voor stap de hoofdstukken van het theorieboek en bieden een combinatie van uitleg, voorbeelden, oefeningen en automatische feedback. In elk leerpad vind je een overzicht van de belangrijkste theoretische en methodologische concepten, uitgewerkte praktijkvoorbeelden en interactieve oefeningen die je tijdens de on campus werkcolleges verder zal inoefenen.

Door deze digitale aanpak leer je niet alleen hoe je statistiek berekent, maar vooral **waarom** je dat doet en hoe je resultaten kritisch interpreteert. Statistiek wordt zo een hulpmiddel om criminologische onderzoeksvragen te beantwoorden en te onderbouwen met data.

## **Handmatige berekeningen**

Sommige statistische maten komen zo vaak voor dat je ze zelf vlot handmatig moet kunnen berekenen — denk aan:
- Het gemiddelde
- De variantie
- De standaardafwijking  
- De covariantie
- De correlatie
- Regressieanalyses

Ook technieken zoals de chi-kwadraattoets, betrouwbaarheidsintervallen en variantieanalyse leer je zelfstandig berekenen en interpreteren. Hiervoor gebruik je in eerste instantie een niet-grafische rekenmachine.

## **Begrijpen en interpreteren**

Andere methoden zal je vooral moeten leren begrijpen en correct interpreteren. Een grondige kennis van kansverdelingen, in het bijzonder de normale verdeling, is hierbij onmisbaar. Even belangrijk is dat je leert statistische verbanden kritisch te beoordelen en gefundeerde beslissingen te nemen bij het aannemen of verwerpen van onderzoeksresultaten. Daarbij hoort ook het formuleren en toetsen van hypothesen, en inzicht in de implicaties van het verwerpen van de nulhypothese op basis van echte criminologische data.

## **Introductie tot R**

De leerpaden in Dodona zijn meer dan een verzameling oefeningen. Omdat het werkveld veel belang hecht aan praktische toepassingen, bieden we parallel aan deze leerpaden een afzonderlijk introductie-leerpad in R. In deze cursus is het niet de bedoeling dat studenten actief analyses in R uitvoeren; het doel is vooral dat geïnteresseerde studenten alvast kunnen kennismaken met de mogelijkheden van statistische software. 

De nadruk ligt in de leerpaden op het begrijpen en interpreteren van statistische concepten, niet op het uitvoeren van procedures in software.

De cursus bereidt je voor op het vervolgvak **Kwantitatieve Toegepaste Data-analyse en Rapportage** in het tweede bachelorjaar Criminologische Wetenschappen, waarin het werken met R wél een actief onderdeel is.

## **Wiskundige voorkennis**

Hoewel we de wiskunde tot een minimum beperken, blijft het uitvoeren van enkele berekeningen noodzakelijk om de basisprincipes goed te begrijpen. Een zekere elementaire wiskundige voorkennis is vereist. Op de UFORA-cursussite **M4S: Maths for Stats** vind je kennisclips en zelftests om je basisvaardigheden te versterken en te toetsen.

## **Succesvol studeren**

Tot slot: wie wil slagen voor dit opleidingsonderdeel, oefent regelmatig en actief. Statistiek leer je door theorie en oefeningen af te wisselen, te reflecteren op fouten en terug te grijpen naar de leerpaden om je begrip te verdiepen. Herhaal dit proces tot je zowel de concepten als de toepassingen beheerst.
